# **Mentalitate de succes**

## **De ce este importantă?**

Elementul fundamental pe care un om îl aduce în cadrul unei echipe este mentalitatea.
Aceasta influențează atmosfera colectivă, modul de lucru și calitatea produsului final
realizat de echipă. O mentalitate bună constă în **modestie**, **disciplină** și **respect față de**
**muncă și față de colegi**.

<hr>

## **Respectă-ți munca**

Munca pe care o facem trebuie menținută la cel mai înalt standard. Fiecare detaliu contează
și este foarte important să fie făcut **cât mai bine** posibil. Competiția FTC este din ce în ce
mai strânsă, la un nivel foarte înalt, iar de aceea este **foarte greu** să faci diferența. Orice
urmă de neglijență își va spune cuvântul mai devreme sau mai târziu. Orice punct de eșec
trebuie înlăturat, deoarece nu putem ști când se va ivi în cadrul competiției.

<hr>

## <b><a href="https://en.wikipedia.org/wiki/KISS_principle" target="_blank">Principiul KISS</a> – Keep It Simple, Stupid!🤓</b>

Din punct de vedere istoric, cei mai **simpli** roboți **câștigă**. De ce? Datorită **fiabilității**. Un
design complicat prezintă **mai multe puncte de eșec**, mai mult sau mai puțin grave. Totuși,
nu este vorba doar despre eșec pur. Este vorba despre a ști la ce ne putem aștepta de la
robotul nostru. Degeaba este cel mai bun robot de pe teren în 1 din 3 meciuri, deoarece pentru
a fi cel mai bun trebuie să le câștigi pe toate (până la urmă acesta este scopul). Când știm
ce poate face robotul și știm că o poate face oricând este nevoie, e mult mai ușor să **împingem**
**limitele** până la maxim. Când nu trebuie să avem grijă să protejăm anumite componente sau să
gestionăm mai ezitant unele interacțiuni cu elementele de joc putem ajunge să fim chiar mai
rapizi decât un robot mai complicat.

<!--prettier-ignore-start-->
!!! quote "Citat"
    _An idiot admires complexity, a genius admires simplicity._
<!--prettier-ignore-end-->

<hr>

## **Abilități de problem-solving**

<hr>

## **Gândirea analitică**

La nivel fundamental, FTC reprezintă o serie de **compromisuri**. Pentru a ajunge la o
abordare simplă, dar foarte bună, trebuie să putem lua **decizii obiective** despre ce este cu
adevărat necesar pentru robot. Este important să avem o serie de principii și de obiective
conform cărora să putem judeca fiecare opțiune. O abordare în general bună constă în o
serie de ședințe de **brainstorming**, în cadrul cărora încercăm să adunăm absolut toate
ideile pe care le avem, apoi le batem cap în cap până când rămâne un concept simplu,
dar eficient care poate îndeplini toate obiectivele jocului.

<hr>

## **Iterațiile**

Un lucru important ce trebuie ținut minte este că **NIMIC** nu va ieși perfect din prima. Tot
procesul de dezvoltare trebuie să aloce timp pentru modificări, ajustări și optimizări pentru a
putea îmbunătăți produsul inițial. Din acest motiv este foarte important să avem o primă
variantă de robot gata **cât mai devreme**, pentru a putea repara ce nu merge, a îmbunătăți
ce nu merge chiar cum ne-am așteptat și pentru a avea ocazia de a înțelege jocul cât mai
bine. La nivel **conceptual** se pot observa foarte multe lucruri, însă este total altceva în
momentul în care **punem robotul pe teren** pentru prima dată.

Odatâ ce încercăm să terminăm prima variantă de robot cât mai repede, poate apărea frica
de **a fi ales ideea greșită**. Adevărul este că, în FTC, varietatea roboților este foarte mare.
Orice abordare poate fi foarte bună, atâta timp cât are suficiente **iterații** și suficient
**antrenament** în spate.

<!--prettier-ignore-start-->
!!! warning "Perfecționismul"
    Mereu există tentația de a găsi ideea perfectă, însă în general această frică ajunge să facă **mai mult rău decât bine**.
<!--prettier-ignore-end-->

<hr>

## **Comunicarea între departamente**

Comunicarea este cheia într-o echipă de succes. Dacă mecanicii știu ce pot programatorii
lor să facă și vice-versa deschide o ușă complet nouă din punct de vedere al procesului de
lucru. Astfel, mecanicii pot ști ce pot și ce nu pot face, pot veni cu idei care **pun în**
**lumină** abilitățile programatorilor sau pot încerca să **compenseze** pentru lipsurile prezente
pe partea de programare. În același timp, dacă programatorii înțeleg aspectele mecanice,
le poate fi mai ușor să înțeleagă cum ar trebui controlate anumite mecanisme sau pot
compensa pentru anumite lipsuri pe care le are robotul.

<!--prettier-ignore-start-->
!!! tip "Obținerea fiabilității"
    În general, abordarea potrivită este căutarea de soluții mecanice pentru orice problemă,
    deoarece acelea sunt cele mai fiabile.
<!--prettier-ignore-end-->

<hr>

## **Antrenamentul driverilor**

Scopul construirii robotului se află pe **teren**. Din cele 2 minute și 30 de secunde pe care
le are meciul, **2 minute** sunt controlate de driver. Astfel, cele mai multe puncte sunt
obținute de driver, iar de aceea robotul ar trebui construit în jurul acestui aspect.
Orice feedback negativ apare trebuie respectat și rezolvat. Conceptul robotului trebuie
realizat pentru a lăsa **cât mai puține ocazii de greșeală** driverului. Codul robotului trebuie
scris pentru a acomoda cererile driverului. De asemenea, antrenamentul este extrem de
important. Antrenamentul te ajută să obții mai multe puncte pe teren fără a aduce modificări
robotului, dar poate și dezvălui probleme înainte să te confrunți cu ele în meciuri.
Antrenamentul nu trebuie neglijat, este cea mai importantă parte a realizării robotului.

<!--prettier-ignore-start-->
!!! quote "Citat"
    _Driverul face robotul, nu robotul îl face pe driver!_
<!--prettier-ignore-end-->

<hr>

## **Prepare for the worst, hope for the best**

În FTC mereu trebuie să fim pregătiți pentru ce e mai rău. O abordare precum:

<!--prettier-ignore-start-->
!!! quote "Citat"
    _De ce să pui șurub unde poți să pui o sârmă?_
<!--prettier-ignore-end-->

duce doar la rezultate negative. Soluțiile temporare nu ar trebui să fie acceptabile,
deoarece au tendința să devină permanente. Dacâ timpul permite, ar trebui mereu căutate
soluții sigure. Cel mai păcat este să fim taxați de ceva ce putea fi prevenit foarte ușor.

<hr>
